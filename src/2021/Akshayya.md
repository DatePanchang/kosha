---
englishTitle: Akshayya Truteeya
title: अक्षय्य तृतीया
subtitle: वैशाख शु. ३
short:
    वैशाख शुक्ल तृतीयेला अक्षय्य तृतीया म्हणतात. हा साडेतीन मुहूर्तांपैकी एक मुहूर्त असून नवीन वाहन, वास्तु खरेदी, नवीन व्यवहार करण्यास हा दिवस शुभ आहे. या दिवशी पितरांचे श्राद्ध करतात. अक्षय्य तृतीयेस जप, दान, होम केल्याने ते अक्षय्य (कधीही न संपणारे) पुण्यकारक ठरते.
long:
    वैशाख शुक्ल तृतीयेला अक्षय्य तृतीया म्हणतात. गौरीहर दोलोत्सवाची समाप्ति अक्षय्य तृतीयेस करावी, सुवासिनीस भोजनास बोलावून सत्कार करावा. या दिवशी कृत युगाचा आरंभ झाल्यामुळे याला युगादि असे ही म्हणतात. या दिवशी पितरांचे श्राद्ध करतात. अक्षय्य तृतीयेस जप, दान, होम केल्याने ते अक्षय्य पुण्यकारक ठरते. मातीचे दोन घट पाण्याने भरून एकात तांदूळ व दुसऱ्यात तीळ घालून त्यांना दोरा गुंडाळावा व ते घट धान्यावर ठेवावेत. ब्रह्मा विष्णु शिवस्वरूपात त्यांची पूजा करून दान करावे. त्यामुळे पितर तृप्त होतात आणि मनोरथ पूर्ण होतात असे सांगितले जाते. साडेतीन मुहूतांपैकी हा दिवस सामान्य शुभकामांसाठी चांगला मानला जातो.

    या तिथीला नरनारायण, परशुराम आणि महात्मा बसवेश्वर यांचा जन्म झाला आहे, म्हणून या दिवशी त्यांचा जन्मोत्सव करतात. अक्षय्य तृतीया अत्यंत पवित्र व महान फल देणारी तिथी आहे. यासाठी यशस्वी होण्यासाठी या व्रतोत्सवाशिवाय वस्त्रे, शस्त्रे, दागदागिने आदी वस्तू तयार करवितात अगर परिधान करतात. तसेच, नवीन व्यवसाय, उपक्रमांचे उद्घाटन वगैरेही केली जातात.

    या व्रताचा विधी – या दिवशी व्रत करणाऱ्याने सकाळी अंघोळ करून ‘ममाखिलपापक्षयपूर्वक सकलशुभफलप्राप्तये भगवत्प्रीतिकामनया देवत्रयपूजनमहं करिष्ये’ असा संकल्प सोडून परमेश्वराची षोडशोपचारे पूजा करावी. शक्य असल्यास उपवास आणि समुद्रस्नान अथवा गंगास्नान करावे. जव, गहू, हरभरे, सातू, दहीभात, उसाचा रस, दुग्धजन्य पदार्थ (खवा, मिठाई आदी), तसेच जलपूर्ण कुंभ म्हणजे पाण्याने भरलेला हंडा (गन्धोदकतिलैर्मिश्रं सान्नं कुंभफलाचितम्) धर्मघट, धान्यपदार्थ, सर्व प्रकारचे रस आणि उन्हाळ्यात उपयुक्त अशा वस्तूंचे दान करावे. त्याचप्रमाणे पितृश्राद्ध करून ब्राह्मणभोजन घालावे. हे सर्व यथाशक्ती करण्याने अनंत फल मिळते. या तिथीस केलेले दान, हवन आणि पितरांना उद्देशून जे कर्म केले जाते, ते सर्व अक्षय्य म्हणजे अविनाशी आहे, असे श्रीकृष्णांनी सांगितल्याचा उल्लेख ‘मदनरत्न’ या ग्रंथात आहे. म्हणून या तिथीला अक्षय्य तृतीया हे नाव पडले आहे.

    परशुराम जयंती – वैशाख शुक्ल तृतीयेला परशुराम जयंती असते. परशुराम हा विष्णूचा अवतार होय. तो रेणुकेच्या पोटी वैशाख शुक्ल तृतीयेला जन्माला आला, म्हणून परशुराम जयंती रात्रीच्या पहिल्या प्रहरात साजरी करतात. या निमित्त परशुरामाची पूजा करतात व उपवास करतात. उद्यापनाच्या वेळी सर्वतोभद्र मंडलावर ब्रह्मादि देवतांचे आवाहन करून कलशावर परशुरामाची सुवर्णमूर्ती स्थापन करतात.
    
    कोकणात चिपळूणनजिक  परशुरामाचे देवालय असून त्या गावाला परशुरामक्षेत्र म्हणतात. तेथे परशुराम जयंतीचा मोठा उत्सव होतो. दक्षिण भारतात परशुराम जयंतीला विशेष महत्त्व असते.

    फल – पापनाश व पुरुषार्थसिद्धी.

image: Akshayya.jpg
uploadDate: 2022/05/03
tags:
  - Akshay Tritiya
  - Pitar
  - Parshuram
  - Basaveshwar
---
