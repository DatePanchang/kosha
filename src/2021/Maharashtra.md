---
englishTitle: Maharashtra Din
title: महाराष्ट्र दिन
subtitle: 1 मे
short:
    मराठी माणूस कोठेही असला तरी त्याला मायदेशाविषयी सदैव ओढ वाटत असते. महाराष्ट्रीय माणसांव्यतिरिक्त इतरांनाही महाराष्ट्राचे असेच आकर्षण वाटलेले आहे. म्हणून तर तेराव्या शतकात महानुभाव पंथाचे प्रवर्तक श्रीचक्रधरस्वामीनी, अनेक प्रदेशांत हिंडून आल्यावर आपल्या अनुयायांना ‘महाराष्ट्री असावे’ असे सांगितले.

long:
    सन पूर्व ३०० च्या सुमारास महाराष्ट्री भाषेमुळे महाराष्ट्र संस्कृती निर्माण झाली आणि सुदैवाने त्याच वेळी या प्रदेशात एक प्रभावी व बलशाली राजसत्ता अवतरली. ती सत्ता सातवाहन राजवंशाची होय.
    
    सातवाहनांच्या नंतर महाराष्ट्रावर नंदिवर्धन व वत्सगुल्म येथील वाकाटक, बदामीचे चालुक्य, मान्यखेटचे राष्ट्रकूट, कल्याणीचे चालुक्य व देवगिरीचे यादव अशा पाच राजघराण्यांनी राज्य केले. इ. स. १३१८ साली यादवांची सत्ता नष्ट झाली. सातवाहनांच्या सत्तेच्या आरंभापासून यादवांच्या अंतापर्यंत सुमारे पंधराशे वर्षांच्या कालखंडात या प्रदेशात स्वराज्य व साम्राज्य नांदत होते. सातवाहन ते यादव या सुमारे १५०० वर्षांच्या कालखंडात महाराष्ट्रात राजसत्ताक शासनव्यवस्था प्रचलित होती.
    
    या १५०० वर्षांच्या काळात राजेशाही असली तरी ही राजसत्ता नियंत्रित होती. तिच्यावर धर्मशास्त्राचे नियंत्रण होते आणि ते अत्यंत प्रभावी होते. या कालखंडात ५०-६० राज्यकर्ते होऊन गेले आणि त्यांतील बहुसंख्य राजे सुविद्य, सुसंस्कृत व प्रजाहितदक्ष होते, असे उपलब्ध पुराव्यावरून ध्यानात येते. त्यांनी धर्मशास्त्रात सांगितलेली सर्व कर्तव्ये कसोशीने पाळून प्रजेला सुखी ठेवण्याचा प्रयत्न केला, राज्यात समृद्धी निर्माण केली व महाराष्ट्रसंस्कृतीचा विकास घडवून आणला.
    
    यादवांच्या सत्तेनंतर झालेल्या मुस्लीम आक्रमणांनी महाराष्ट्राची काही शे वर्षे अक्षरशः अंधारात गेली, या प्रतिकूल कालखंडात महाराष्ट्रातील संतांनी लोकांना खचू दिले नाही. महाराष्ट्राला मोठी संत परंपरा लाभलेली आहे. सोळाव्या शतकात छत्रपति शिवाजी महाराजांनी महाराष्ट्रामध्ये स्वराज्य स्थापन करून महाराष्ट्र व मराठी जनतेची परकीय राजसत्तेतून सुटका केली. पुढे इंग्रजी राजवटीविरोधात देखील महाराष्ट्र अग्रेसर राहिला अनेक क्रांतिकारकांनी प्राणाची आहुती दिली. आज आपण जो महाराष्ट्र पाहतो त्या महाराष्ट्राला शासकीय दृष्ट्या 1 मे 1960 रोजी मान्यता मिळाली. असा हा २००० हून अधिक वर्षांचा जाज्वल्य इतिहास असलेला महाराष्ट्र आज ही देशामध्ये सर्वच आघाड्यांवर अग्रेसर आहे.

    या महान राष्ट्राला फार थोर प्राचीन परंपरा आहे. प्रत्यक्ष भगवान रामचंद्र आणि सीतामाईच्या पदस्पर्शाने ही भूमी पावन झाली आहे. छत्रपती शिवरायांची ही कर्मभूमी आहे. थोर संतमहंतांचा सहवास या राष्ट्राला लाभलेला आहे. ज्ञानदेवांची आळंदी, तुकारामाचे देहू, नाथांचे पैठण आणि समर्थांचा सज्जनगड ही मराठी मनाची तीर्थक्षेत्रे आहेत. अनेक क्रांतिकारक, समाज सुधारक या राष्ट्राने दिले आहेत आणि आता या आधुनिक जगात उद्योगधंदे, कला, क्रीडा या सर्वच क्षेत्रात महाराष्ट्र अग्रेसर आहे.

    अशा या महाराष्ट्र दिनाच्या सर्वांना हार्दिक शुभेच्छा !


image: Maharashtra.jpg
uploadDate: 2022/05/01
tags:
  - Maharashtra
  - Maharashtra Itihas
---
