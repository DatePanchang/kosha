---
englishTitle: Nath Shashthi
title: नाथषष्ठी, संत एकनाथ महा. षष्ठी
subtitle: फाल्गुन कृ. षष्ठी
short:
    फाल्गुन कृष्ण षष्ठी, शके १५२१ या दिवशी संत एकनाथांनी देह ठेवला. फाल्गुन कृष्ण षष्ठी हा दिवस एकनाथ षष्ठी म्हणून ओळखला जातो.

    संत एकनाथ (इ.सन १५३३-१५९९) हे महाराष्ट्रातील वारकरी संप्रदायातील एक सुप्रसिद्ध संत होते. त्यांचा जन्म इ.स. १५३३ मध्ये पैठण येथे झाला. समाजसुधारक, महान तत्त्ववेत्ता, संस्कृत भाषेचे गाढे अभ्यासक अशा अनेक गुणविशेषणांसह ’ज्ञानाचा एका’ या बिरुदावलीने साऱ्या महाराष्ट्राला परिचित असणारे व्यक्तिमत्त्व म्हणजे संत एकनाथ. या महात्म्याने विपुल वाङ्मय निर्माण करून मराठी भाषा समृद्ध केली. नाथ हे वैष्णव होते, दत्तभक्त होते, देवीभक्त पण होते. जातिभेद दूर करण्यासाठी यांनी आयुष्यभर प्रयत्न केले. सर्वांत महत्त्वाचे म्हणजे ज्ञानेश्वरीची प्रत शुद्ध केली.

long:
    नाथांच्या काळी ज्ञानेश्वरांनी समाधी घेतल्याला तीनशे वर्ष होऊन गेली होती. मध्यंतरीच्या काळात आळंदीला समाधिस्थानी मोठे रान माजले होते व त्या ठिकाणी ज्ञानेश्वरांची समाधी आहे, हे ही लोक विसरून गेले होते. एकनायांना एका रात्री ज्ञानेश्वरांचा दृष्टान्त झाला व ते आपल्याबरोबर बरीच मंडळी घेऊन आळंदीला गेले. ज्ञानेश्वरांच्या समाधीचे दार उघडून त्यांनी समाधिस्थानात प्रवेश केला. तिथे त्यांनी पाहिले, की अजानवृक्षाची मुळी ज्ञानेश्वरांच्या गळ्याला लागली आहे. मग नाथांनी ती मुळी काढून टाकली. ही आख्यायिका वारकरी मंडळीत लोकप्रिय आहे. त्याच वेळी ज्ञानेश्वरीची शुद्ध प्रत तयार करण्याचा आदेश ज्ञानेश्वरांनी नाथांना दिला, असेही वारकरी समाजात मानले जाते. पुढे नाथांनी ज्ञानेश्वरीच्या अनेक हस्तलिखित पोथ्या जमवून तिची एक संशोधित शुद्ध आवृत्ती तयार केली. महाराष्ट्रात सध्या जी ज्ञानेश्वरी प्रचलित आहे, ती नाथसंशोधित आवृत्तीच आहे.

    एकनाथांनी अध्यात्मावर लहानमोठे असे आठ - दहा ग्रंथ लिहिलेले आहेत. चतुःश्लोकी भागवत हा त्यांचा पहिला ग्रंथ. या नंतर त्यांनी हस्तामलक, शुकाष्टक, स्वात्मसुख, आनंदलहरी, गीतासार, आनंदानुभव, नाथभागवत, रुक्मिणीस्वयंवर, भावार्थ रामायण हे ग्रंथ लिहिले. याशिवाय ध्रुव, प्रल्हाद, उपमन्यू, सुदामा, ज्ञानेश्वर, नामदेव, चोखामेळा, इ. भक्तांची व संतांची चरित्रेही त्यांनी लिहिली आहेत. त्यांनी रचलेली पदे व अभंग हे वारकऱ्यांच्या व अन्य पारमार्थिकांच्या परिचयाचे आहेत. त्यांनी जी भारुडे रचली आहेत, ती विशेष लोकप्रिय आहेत. ‘विंचू चावला’ हे भारुड खूप गाजलं. आजही एकनाथांची भारुडे म्हटली जातात. एकनाथांची भारुडे अतिशय अर्थपूर्ण आहेत. भारुड याचा अर्थ बहुरूढ म्हणजेच लोकप्रिय असे गीत होय. भारुडांमधून त्यांनी लोकांच्या गुणा-अवगुणांवर टिका केलेली आहे. तसेच बोधही दिलेला आहे. एक नाही, दोन नाही, तर तब्बल १२५ विषयांवरील भारुडे असून त्यांची संख्या ३००वर आहे. तसेच एकनाथांच्या गौळणीही प्रसिद्ध आहेत. गौळणीमधून आपल्या उपास्य दैवतावरील प्रेम, भक्ती प्रकट केलेले आहे. हा गीतप्रकार समाजात अधिक रुजला आणि बहरला. कीर्तन, भजनात नेहमी गवळणी म्हटल्या जातात.

    एकनाथी भागवत – भागवत पुराणाच्या अकराव्या स्कंधावर एकनाथांनी मराठी ओवीबद्ध टीका लिहिली व पुढे ती एकनाथी भागवत नावाने प्रसिद्ध झाली. या ग्रंथाची ओवी संख्या १८८४६ इतकी प्रचंड आहे.

    थोडक्यात निष्कलंक चारित्र्य, विवेक, औदार्य, प्राणीमात्रा विषयी कळवळा, सत्याशी प्रामाणिक राहून समन्वय साधणे, प्रपंच आणि परमार्थ एकरूप करू शकणारी साधना, लोक संग्रह आणि प्रेरक व प्रासादिक वाणी या वैशिष्ट्यांमुळे नाथांचे चरित्र आणि चारित्र्य प्रातः स्मरणीय बनले आहे.
  

image: Eknath.jpg
uploadDate: 2022/03/23
tags:
  - Naath Shashthi
  - Eknath Maharaj
  - Sant Eknath
  - Paithan
---
