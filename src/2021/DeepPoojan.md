---
englishTitle: Deep Poojan
title: दीप पूजन, दिव्याची अमावास्या
subtitle: आषाढ अमावास्या
short:
  दीप सूर्याग्निरूपस्त्वं तेजसां तेज उत्तमम्‌।
  गृहाण मत्कृतां पूजां सर्वकामप्रदो भव।।
  
  
  हे दीपा, तू सूर्यरूप व अग्निरूप आहेस. तेजा मध्ये तू उत्तम तेज आहेस. माझ्या पूजेचा तू स्वीकार कर आणि माझ्या सर्व इच्छा पूर्ण कर.
  
  
  आषाढी अमावास्येलाच दीप अमावास्या देखील म्हणतात. या दिवशी घरातील सर्व दिव्यांना (नीराजन, पणती, समयी आदि आणि आता विजेचे दिवे) पुसून स्वच्छ करून ते पेटवले जातात. त्यांची पूजा केली जाते.

long:
  दीप किंवा दीपज्योत हे बुद्धीचे व ज्ञानाचे प्रतीक मानलेले आहे. तमसो मा ज्योतिर्गमय म्हणजेच अंधारापासून मला प्रकाशज्योतीकडे ने, अशी उपनिषदांतील ऋषींची प्रार्थना आहे. कारण ज्ञान हे अज्ञानाचा अंधकार दूर करते. दीप याची व्याख्या करताना दीप्यते दीपयति वा स्वं परं चेति असे सांगितले जाते याचा अर्थ असा जो  स्वतः प्रकाशतो किंवा दुसऱ्याला प्रकाशित करतो, तो दीप होय. दिवा हा अग्नीचे किंवा तेजाचेच एक रूप आहे. अग्नीचा शोध हा मानवी प्रगतीच्या इतिहासातला एक मोठा टप्पा आहे. दीपाच्या रूपाने तो मानवाला प्रकाश देऊ लागला व अनेक ठिकाणी संचार करू लागला. अगदी प्राथमिक अवस्थेतले दिवे हे दगडाचे किंवा शिपांचे असत. नंतरच्या काळात मातीचे व धातूचे दिवे बनवले जाऊ लागले. रामायण व महाभारत या ग्रंथांत सोन्याच्या व रत्नाच्या दीपांचाही उल्लेख आहे. आता आपण विजेवर चालणारे दिवे वापरतो. प्रकाशाचे साधन या दृष्टीने दिव्याला व्यवहारात असाधारण महत्त्व आहे. त्यामुळेच त्याला धार्मिक महत्त्वही प्राप्त झाले आहे. दीपाचे माहात्म्य कालिका पुराणात सांगितले आहे, ते असे (का. पु. ६८)
  
  
  दीपेन लोकान् जयति दीपस्तेजोमयः स्मृतः। चतुर्वर्गप्रदो दीपस्तस्माद्दीपं यजेत् प्रिये।।
  अर्थ - (शिव म्हणतात) दीपामुळे लोकांवर जय मिळवता येतो. दीप हा तेजोमय आहे. तो धर्मार्थकाममोक्षप्रद आहे. म्हणून हे प्रिये, दीप प्रज्वलित करावा.
  
  
  अनेक घरांमध्ये आजही सायंकाळच्यावेळी दिवे लावण्याची प्रथा आहे. हा दिवा पापनाश करतो असे मानतात, म्हणून रोज संध्याकाळी दिवा लावून त्याला खालील श्लोक म्हणून नमस्कार करतात.
  
  
  दीपज्योतिः परं ब्रह्म दीपज्योतिर्जनार्दनः। दीपो हरतु पापानि सन्ध्यादीप नमोऽस्तु ते।।
  
  
  आपल्या आयुष्याचा अत्यंत महत्वाच्या भाग असलेल्या या दीपाची प्रसंगनिष्ठ अशी विविध नावेही अढळतात दिवाळीच्या वेळी आकाशात उंच लटकणाऱ्या दिव्याला आकाशदिवा म्हणतात. तो पितरांना प्रकाश देतो, अशी समजूत आहे. लग्नकार्यात एक लामणदिवा रोवळीत ठेवतात. त्याला शकुनदिवा असे नाव आहे. दिव्याच्या अमावास्येला कणकेचे, तांदळाच्या उकडीचे किंवा बाजरीच्या पिठाचे दिवे करून त्यांची पूजा करतात. या दिवशी घरातील दिव्यांना दूध-पाण्याने धुवून स्वच्छ करतात, त्यांची पूजा करतात. या दिवसा पासूनच पत्रीचे महत्त्व सुरु होते. आघाडा, दूर्वा, पिवळी फुले यांनी दिव्यांची पूजा करावी. गोडाचा नेवैद्य अर्पण करावा.
  
  
image: DeepPoojan.jpg
uploadDate: 2021/08/08
tags:
  - Deep Poojan
  - दिव्याची आवस
  - आषाढ
---