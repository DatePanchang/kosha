---
englishTitle: Hanuman Jayanti
title: हनुमान जयंती
subtitle: चैत्र शुक्ल १५
short:
  हनुमान ही बलदायी देवता म्हणून प्रसिद्ध आहेच, रामरावण युद्धातील हनुमंताचा अनन्य साधारण पराक्रमही आपल्याला माहितीच आहे. आज हनुमान जयंतीच्या निमित्ताने आपण हनुमानाविषयी फारशी प्रचलित नसलेली इतर काही माहिती पाहूया.
long:
  शौर्यं दाक्ष्यं बलं धैर्यं प्राज्ञता नयसाधनम् | विक्रमश्च प्रभावश्च हनूमति कृतालयाः ।। (उत्तरकाण्डः ३५/३)
  
  शौर्य, दक्षता, बल, धैर्य, बुद्धिमत्ता, राजनीती, राजकीय कृत्य शेवटाला नेण्याची हातोटी, पराक्रम व प्रभाव यांनी हनुमानाचा आश्रयच केलेला आहे. पराक्रम हा त्याचा एक प्रमुख विशेष आहे. रामाच्या मते हनुमान म्हणजे शौर्यमूर्ती होय. त्याच्या शौर्याची मुक्तकंठाने प्रशंसा करताना रामाने वरील प्रमाणे त्याचे वर्णन केलेले आहे.

  हनुमान असाधारण पंडित व अद्भुत वक्ता होता. बाल हनुमंताला आपल्या तेजाचा शंभरावा भाग देताना सूर्याने म्हटले आहे, की सर्व शास्त्रांचे अध्ययन करण्याची बुद्धिमत्ता मी याला देतो. त्यामुळे हा श्रेष्ठ वक्ता होईल (उत्तर. ३६.१४). वाल्मीकीने त्याच्या या गुणाचे वर्णन करताना म्हटले आहे, 'व्याकरणाचे अध्ययन करण्याच्या उद्देशाने हा दिवसरात्र सूर्याबरोबर फिरत राहिला. व्याकरणसूत्रे, सूत्रवृत्ती, वार्त्तिक, भाष्य आणि संग्रह या सर्व प्रकारांचे अध्ययन करून इतर शास्त्रांमध्येही हा प्रवीण झाला. शास्त्र व वेदार्थनिर्णय या विषयी याची बरोबरी करणारा जगतात कोणी नाही'. असा हा केवळ शक्तीचा नव्हेतर बुद्धीचा देखील उपासक असलेला हनुमान महाबलशाली देखील होता. स्वतःच्या इच्छेप्रमाणे सूक्ष्म किंवा विक्राळ रूप धारण करण्याची विद्याही हनुमानाला अवगत होती. त्याने आपल्या इंद्रियांवर पूर्ण विजय मिळविलेला होता म्हणूनच त्याला जितेंद्र हे देखील नाव प्राप्त झाले.

  हनुमान हा वातात्मज म्हणजे वायु देवतेचा पुत्र म्हणून प्रसिद्ध आहे परंतु हनुमानाला रुद्राचा अवतार देखील मानतात. एकादश रुद्रांमध्ये त्याची गणना होते. हनुमानाचे आणि रुद्राचे हे नाते पुराणकाळात निर्माण झाले असावे, असे अभ्यासकांचे मत आहे. रामायणातील हनुमान जन्मकथेत त्याचे पितृत्व वायूकडे असल्याचे सांगितले आहे. पुढे हा आपल्या अंगभूत गुणांमुळे रुद्रावतार झाला.

  दासमारुती व वीरमारुती अशी हनुमंताची दोन रूपे आहेत. दासमारुती राममंदिरात रामापुढे विनम्रतेने हात जोडून उभा असतो. वीरमारुती युद्धाच्या पवित्र्यात असतो. वीर मारुतीची मंदिरे स्वतंत्र असतात. समर्थ रामदासांनी या दोन्हीही रूपातील मारुतीची ११ मंदिरे महाराष्ट्रात स्थापन करून तरुणांमध्ये मोठी चळवळ उभी केल्याचे आपण जाणतोच. समर्थानी रचलेले भीमरूपी स्तोत्र आणि मारुतीची आरती यांत त्यांचा दृष्टिकोन व्यक्त होतो. रामदासांप्रमाणेच संत तुलसीदासही या लोकरक्षक देवाचे उपासक होते. रामदासांनी जे कार्य महाराष्ट्रात केले तेच काम तुलसीदासांनी उत्तरेत केले. काशीमध्ये त्यांनी हनुमंताच्या अनेक मंदिरांची स्थापना केली. त्यात संकटमोचन, हनुमान-फाटक, बडे हनुमान, इ. स्थाने प्रसिद्ध आहेत. हनुमान मंदिरांबरोबर त्यांनी अनेक व्यायामशाळाही स्थापन केल्या. आजही खेडोपाडी मारुतीची मंदिरे आणि त्यांच्या जवळ कुस्तीचे आखाडे असतात.

  हनुमान जयंती संदर्भात भारतामध्ये काही मतमतांतरे आहेत. महाराष्ट्रात चैत्र पौर्णिमेला हनुमान जयंती साजरी होते. शनिवार व मंगळवार हे हनुमानाचे पूज्य दिवस मानले जातात. स्थूलमानाने महाराष्ट्राचा अपवाद वगळता सर्व भारतभर त्याची या दोन वारी पूजा करतात. या दिवशी त्याच्या दर्शनाला जातात, त्याला रुईच्या पानाफुलांच्या माळा घालतात व तेलही अर्पण करतात. काही ठिकाणी त्याच्यापुढे नारळ फोडतात, तर काही जागी त्याला चुरम्याचा नैवेद्य दाखवितात.

  अतुलितबलधामं स्वर्णशैलाभदेहं दनुजवनकृशानुं ज्ञानिनामग्रगण्यम् । सकलगुणनिधानं वानराणामधीशं रघुपतिवरदूतं वातजातं नमामि ॥

  हनुमान जयंतीचे दिवशी वरील प्रार्थना म्हणून सूर्योदय समयी हनुमंताची यथाविधी षोडशोपचार पूजा करावी.

image: Hanuman Jayanti.jpg
uploadDate: 2022/04/16
tags:
  - Hanuman
---
