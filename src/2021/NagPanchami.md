---
englishTitle: Nag Panchami
title: नागपंचमी, नागपूजन
subtitle: श्रावण शुक्ल पंचमी
short: 
  श्रावण शुद्ध पंचमीला नागपंचमी म्हणतात. या दिवशी हळदीने किंवा रक्त चंदनाने पाटावर नव-नागांच्या आकृती काढून देवतास्वरूप नागाची पूजा करतात. काही ठिकाणी घरांच्या भिंतीवरही फणायुक्त नाग काढून त्यांची पूजा करतात. दूध व लाह्या यांचा नैवेद्य दाखवतात.
long:
  भारतीय संस्कृतीत अनेक प्रकारे नागांची पूजा प्रचलित आहे. नाग म्हणजे फणाधारी सर्प. याच्या फणेवर पुढच्या बाजूने दहाच्या अंकासारखे चिन्ह असते. नागाचा वर्ण हिरवट किंवा पिवळा धमक असतो. त्याच्या तोंडात विष धारण करणारे दात असतात. नागाची जीभ दुहेरी असते. प्राचीन भारतीयांनी त्याला देवत्व देऊन आपला पूजाविषय बनवले आहे.

  
  जनमेजयाकडे आस्तिकऋषींनी सर्पयज्ञ थांबवावा, असा वर मागितला. तो दिवस श्रावण शुक्ल पंचमीचा होता तसेच भगवान श्रीकृष्ण कालिया नागाचा पराभव करून यमुना नदीच्या पात्रातून सुरक्षित वर आले तो दिवस श्रावण शुक्ल पंचमी होता असे काहीजण मानतात, तेव्हांपासून नागपूजा प्रचारात आली असे मानले जाते.

  
  नागपंचमी विषयी अनेक कथा-कहाण्या असून या कथांतून भारतीय लोकमानसामध्ये काही संकेत तयार झाले आहेत. नागपंचमीच्या दिवशी शेतकरी आपल्या शेतात नांगरत नाहीत या दिवशी काहीही चिरू नये, कापू नये, तळू नये, चुलीवर तवा ठेवू नये, दिंड-मोदकासारखे उकडलेले पदार्थ करावे व कोणाचीही हिंसा करू नये, असे अनेक संकेत समाजात दिसून येतात.

  
  नागांची उत्पत्ती - पौराणिक कथेप्रमाणे नाग हे कश्यप व कद्रू यांचे पुत्र होत. या दंपतीला जी सर्पसंतती झाली, त्यातले प्रमुख सर्प असे अनंत, वासुकी, तक्षक, कर्कोटक, पद्म, महापद्म, शंख व कुलिक यांना अष्टनाग म्हणतात. अष्टनागांप्रमाणे नवनागांचीही कल्पना प्रचलित आहे. त्यांची नावे अशी –
  
  अनन्तं वासुकि शेषं पद्मनाभं च कम्बलम्। शङ्खपालं धृतराष्ट्रं तक्षकं कालियं तथा।।
  
  
  १)अनंत, २)वासुकी, ३)शेष, ४)पद्मनाभ, ५)कंबल, ६)शंखपाल, ७)धृतराष्ट्र, ८)तक्षक, ९)काल या नऊ नागांचे चित्र पाटावर किंवा भिंतीवर रक्तचंदनाने काढून किंवा छापील चित्राचे पूजन करावे.

  
  नागपंचमी हे व्रत प्रामुख्याने स्त्रीया करतात. याव्रतामध्ये श्रावण शुद्ध चतुर्थीला (नागपंचमीच्या आदल्या दिवशी) एकवेळ जेवण करतात. पंचमीच्या दिवशी सकाळी अभ्यंगस्नान करून चंदनाने पाच फण्यांच्या नागाचे चित्र काढतात, नागांसोबत नागपत्नी काढतात. संकल्प करून नागांची पूजा करतात. दिवसभर उपवास व संध्याकाळी नागाला दूध-लाह्यांचा नैवेद्य दाखवून खिरीचे भोजन करतात. याव्रताने सौभाग्य, धन, धान्य व संतती यांची प्राप्ती होते.

image: Nag Panchami.jpg
uploadDate: 2021/08/13
tags:
  - Nag Panchami
  - Nag Poojan
  - श्रावण
---
