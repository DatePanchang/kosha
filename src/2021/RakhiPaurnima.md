---
englishTitle: Raksha Bandhan Date Panchang
title: रक्षाबंधन, राखी पौर्णिमा, नारळी पौर्णिमा
subtitle: श्रावण पौर्णिमा
short:
  श्रावण पौर्णिमेच्या दिवशी रक्षाबंधन अर्थात् राखी पौर्णिमा आणि नारळी पौर्णिमा हे दोन मुख्य सण साजरे केले जातात.

long:
  रक्षाबंधन

  श्रावणी पौर्णिमेच्या दिवशी रक्षाबंधन नावाचा विधी करण्याची परंपरा काही प्रदेशात आहे. त्याचा प्रयोग असा - सूर्योदयी स्नान करावे. उपाकर्म व ऋषींचे तर्पण करावे. अपराह्नकाली रक्षा तयार करावी. तांदूळ, सोने व पांढऱ्या मोहऱ्या एकत्र करून त्यांची पुरचुंडी बांधल्याने रक्षा अर्थात् राखी तयार होते. मग तिची पूजा करावी. नंतर पुढील मंत्राने ती राखी मंत्र्याने राजाला बांधावी.
  येन बद्धो बलीराजा दानवेन्द्रो महाबलः । तेन त्वामपि बध्नामि रक्षे मा चल मा चल ।।
  याचा अर्थ असा - महाबली दानवेन्द्र बलीराजा ज्या रक्षेने बांधला गेला, त्या रक्षेने मी तुलाही बांधतो. हे रक्षे तू चलित होऊ नकोस अढळ रहा.

  पूर्वीच्या काळी रक्षाबंधन हा उत्सव भावाबहिणींपुरता नव्हता. मूळचे हे रक्षाबंधन राजासाठी होते, असे दिसून येते. भविष्यपुराणातही असेच सांगितले आहे.

  गेल्या काही शतकांमध्ये रक्षाबंधनाचे धार्मिक महत्त्व कमी होऊन त्याला सामाजिक महत्त्व प्राप्त झाले आहे. रक्षाबंधनाची एक नवी पद्धत सुरू झालेली आहे. ही रक्षा म्हणजेच राखी बहिणीने भावाच्या हातात बांधायची असते. भावाचा उत्कर्ष व्हावा आणि भावाने आपल्याला म्हणजे बहिणीला संरक्षण द्यावे, ही त्यामागची भूमिका असते. मोगलकाळात कित्येक राजपूत स्त्रीया राखीबंधू बनवीत आणि हे राखीबंधू संकटकाळ आल्यास आपल्या राखीभगिनीच्या रक्षणार्थ धावून जात. इतिहासात अशी अनेक उदाहरणे आहेत. उदयपूरची राणी कर्मावती आणि हुमायूँ यांचे उदाहरण प्रसिद्ध आहे.

  एकेकाळी रक्षाबंधनाचा हा प्रघात उत्तर भारतापुरताच मर्यादित होता. पण अलीकडे भारतभर रक्षाबंधनाची म्हणजेच बहिणीने भावाला राखी बांधण्याची अथवा पाठविण्याची प्रथा सुरू झाली आहे. भावाबहिणी मधले प्रेम घनिष्ट होण्यासाठी आणि समाजात भ्रातृभाव निर्माण होण्यासाठी या रक्षाबंधनाचा उपयोग होऊ शकतो. याच अनुषंगाने अनेक संघटना रक्षाबंधनाचा कार्यक्रम आयोजित करतात. आता राख्यांमध्ये वर सांगितल्या प्रमाणे पुरचुंडी नसते तर वेगवेगळ्या रंगांच्या, आकारांच्या राख्या बाजारात उपलब्ध होतात.

  जैन समाजात हा दिवस रक्षापर्व म्हणून पाळतात. त्या दिवशी जैन मंदिरातून राख्या ठेवलेल्या असतात. जैनमुनि त्यांचे आदराने ग्रहण करतात.


  नारळी पौर्णिमा

  समुद्राकाठी रहाणार्‍या व प्रामुख्याने मासेमारी करणार्‍या लोकांचा हा महत्त्वाचा सण आहे. पावसाळ्यात समुद्र प्रचंड खवळलेला असतो. बोटी, जहाजांची वर्दळ या काळात बंद असते. समुद्राचा कोप होऊ नये, जहाजे, नौका सुरक्षित रहाव्यात, समुद्र शांत होण्यासाठी कोळी बांधव या दिवशी समुद्राची पूजा करतात. पूजेसाठी समुद्राला नारळ अर्पण करत असतात. म्हणून या सणाला नारळी पौर्णिमा असे म्हणतात. यादिवशी कोळी लोक आपल्या होड्या घेऊन मासेमारी करण्यासाठी समुद्रात जातात.

  श्रावणातील ही पौर्णिमा ही समुद्र किनार्‍यालगत राहणार्‍या लोकांना मोठी आनंदाची असते. खवळलेला समुद्र शांत होतो, पावसाचा जोर ओसरतो व कोळी बांधव मासेमारीस प्रारंभ करतात. सुरक्षिततेची समुद्र देवाला प्रार्थना केली जाते. या सणाला नारळाचे गोड पदार्थ तयार केले जातात. भारताला सुमारे 1517 कि.मी. लांबीचा व महाराष्ट्राला सुमारे 720 कि.मी. लांबीचा समुद्रकिनारा लाभला आहे.

image: Rakhi.jpg
uploadDate: 2021/08/22
tags:
  - Rakhi Paurnima
  - Narali Paurnima
  - Raksha Bandhan
---
