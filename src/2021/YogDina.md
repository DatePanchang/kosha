---
englishTitle: Yoga Dina
title: जागतिक योग दिन
subtitle: 21 जून
short:
    भारताचे पंतप्रधान नरेंद्र मोदी यांनी सप्टेंबर 2014 मध्ये झालेल्या संयुक्त राष्ट्रांच्या महासभेत 21 जून हा दिवस 'आंतरराष्ट्रीय योग दिन' म्हणून साजरा करण्यात यावा, असा प्रस्ताव मांडला होता. संयुक्त राष्ट्रांच्या 193 देशांपैकी 175 देशांनी या प्रस्तावाला पाठिंबा दिला होता. त्यानुसार 21 जूनला हा दिवस साजरा केला जातो. योगशास्त्र ही भारताने जगाला दिलेली देणगी आहे. मात्र सध्या ज्याला योग म्हणतात ते योगशास्त्राच्या अनेक अंगांपैकी एक अंग आहे. जागतिक योग दिनाच्या निमित्ताने योगशास्त्राची थोडक्यात माहिती घेण्याचा प्रयत्न करू या.
long:
    षड्दर्शनांपैकी एक दर्शन, योगाचा उल्लेख नेहमी सांख्यदर्शनाच्या जोडीने येतो, कारण या दोन्ही दर्शनांच्या सिद्धांतात बरेच साम्य आहे. योगविद्या ही एक अनुभवसिद्ध अशी विद्या आहे. ती भारतीयांची सर्वांत प्राचीन अशी आध्यात्मिक संपत्ती आहे. प्राचीन ऋषिमुनींना जे ज्ञान प्राप्त झाले व त्यांची अंतर्दृष्टी विकसित झाली, त्याला योगविद्या हे एक प्रमुख कारण आहे. योगाचे चार प्रकार आहेत. मंत्रयोग, हठयोग, लययोग व राजयोग अशी त्यांची नावे आहेत.
    
    वरील चारही योगांत राजयोग हा सर्व श्रेष्ठ मानलेला आहे. राजयोगावर पतंजलींची सूत्रे प्रसिद्ध असून, ती प्रमाणभूत मानलेली आहेत. त्यांना पातंजलयोगसूत्रे असे म्हणतात. मात्र पतंजली हे योगाचे प्रणेते नाहीत तर त्याला व्यवस्थित आकार देणारे सूत्रकार आहेत. सनपूर्व दुसरे शतक हा पतंजलींचा काल मानतात. त्याच्या योगसूत्रांची संख्या १९४ आहे. काही प्रतींत ती १९५ आहे. या सूत्रांचे समाधी, साधन, विभूती व कैवल्य असे चार पाद (विभाग) आहेत.
    
    योगव्याख्या - योग शब्द युञ्ज = समाधी या धातूपासून तयार झालेला आहे. या समाधिरूप योगाची व्याख्या पतंजलींनी योगश्चित्तवृत्तिनिरोधः । अशी केलेली आहे. याचा अर्थ असा चित्तवृत्तींचे प्रयत्न पूर्वक केलेले उपशम (नियंत्रण) याला योग म्हणतात. चित्तवृत्ती म्हणजे मन, बुद्धि, अहंकार इत्यादि नैसर्गिक प्रवृत्ती.
    
    योगाची आठ अंगे – समाधी अवस्था प्राप्त करणे हे राजयोगाचे अंतिम ध्येय मानले जाते. समाधी सिद्ध होण्यासाठी पतंजलीने योगाची एकाहून एक वरचढ अशी आठ अंगे आचरणात आणायला सांगितली आहेत.
    
    यमनियमासनप्राणायामप्रत्याहारधारणा ध्यानसमाधयोऽष्टावङ्गानि ।

    अर्थ - यम, नियम, आसन, प्राणायाम, प्रत्याहार, धारणा, घ्यान आणि समाधी ही योगाची आठ अंगे होत. शरीरातील प्रत्येक अंगाची जशी उपयुक्तता असते, तशीच या अंगांची योगाला कमी जास्त प्रमाणात आवश्यकता असते. या आठ अंगांपैकी आसन या एकाच अंगाला सध्या जगभर योग या नावानी ओळखले जाते, काही प्रमाणात प्राणायम देखील लोकांना माहिती आहे. आसन या अंगाविषयी पतंजली काय म्हणतात ते पाहू.
    
    आसन - आसनाविषयी पतंजलीने पुढील तीन सूत्रे (यो. सू. २.४६-४८) लिहिली आहेत.
    
    स्थिरसुखमासनम् । प्रयत्नशैथिल्यानन्तसमापत्तिभ्याम् । ततो द्वन्द्वानभिघातः ।
    
    अर्थ - शरीर ज्या स्थितीत राहिले असता मन आणि शरीर या दोघांनाही सुख वाटेल आणि स्थिरता प्राप्त होईल, ते आसन होय. शारीरिक हालचाली करण्याविषयी जी सहज प्रवृत्ती असते तिच्यावर नियंत्रण मिळवून शरीराला आणि मनाला स्थिर करणे या करिता आसन स्थिर व सुखावह असणे आवश्यक असते. आसन स्थिर झाले असता राग, लोभ, द्वेश यांचा नाश होतो असे सांगितले जाते.

    आपण योगासनांमध्ये विविध प्रकारची आसने पाहतो, शरीर चपळ व निरोगी करण्यासाठी हठयोगात अनेक आसने सांगितली असली, तरी राजयोगात ध्यानधारणेसाठी सिद्धासन, पद्मासन, सिंहासन, भद्रासन, वीरासन, स्वस्तिकासन, इ. आसनांपैकी एखादे आसन साध्य करावे, असा संकेत आहे. हठयोगातली फारच थोडी आसने अष्टांग योगाच्या अभ्यासात उपयोगी पडणारी आहेत. अष्टांगयोगाचा मुख्य भर चित्ताची एकाग्रता संपादन करून योगाच्या आठही अंगाच्या सहाय्याने शेवटचे जे आठवे अंग समाधी त्यात सिद्धता मिळविणे हे आहे. हे सगळे साध्य होण्यासाठी आसन सुखकर असणे व स्थिर असणे, आवश्यक असते. सिद्ध केलेल्या आसनात छाती, मान व डोके सरळ रेषेत ठेवून बसावे; दृष्टी हृदयाच्या मध्यभागी, नासाग्री किंवा भ्रूमध्यात स्थिर करून व मन एकाग्र करून पुढील अभ्यासाला सुरुवात करावी असे अष्टांग योगात सांगितले आहे. तर हठयोगाचे देहशुद्धि हे उद्दिष्ट आहे हठयोगाच्या अभ्यासाने निरोगी व सुदृढ शरीर प्राप्त होते तसेच अनेक सिद्धी देखील प्राप्त होतात. हठयोगातल्या ध्यानाला ज्योतिर्ध्यान म्हणतात आणि समाधीला महाबोध समाधी म्हणतात.
    
    प्राणायाम - याविषयी पतंजलीचे सूत्र असे तस्मिन्सति श्वासप्रश्वासयोर्गतिविच्छेदः प्राणायामः । (यो. सू. २.४९)
    
    अर्थ - (आसनजय झाल्यावर) श्वासाच्या स्वाभाविक गतीचे नियंत्रण करणे, हा प्राणायाम होय. रेचक, पूरक आणि कुंभक अशा तीन प्रकारांनी प्राणायाम होतो. या विषयी श्री. कृ. के. कोल्हटकर लिहितात - निरोगी स्थितीत असलेला प्रौढ माणूस एका दिवस-रात्रीत मिळून सामान्यतः एकवीस हजार सहाशे (21,600) वेळा श्वासोच्छ्वास करीत असतो. ह्या हिशोबाने एका मिनिटात पंधरा श्वासोच्छ्वास घडतात. श्वसनाची ही सामान्य गती मानली जाते. पूरक, रेचक आणि कुंभक यांच्या योगाने ह्या गतीत बदल होतो म्हणजे मिनिटास पंधराऐवजी चौदा, तेरा, बारा अशा प्रकारे कमी कमी श्वासोच्छ्वास होऊ लागतात. त्यातील कुंभक या प्रकाराने ती गति खूपच कमी होते तर इतर दोन प्रकारांच्या अभ्यासाने ती बारा पर्यंत खाली आणता येते या मध्ये प्रयत्नपूर्वक शासोच्छ्वासाच्या गतीमध्ये परिवर्तन अभिप्रेत असते त्यामुळे असे परिवर्तन ज्या प्रकारात होते त्या सर्व प्रकारांना प्राणायाम हीच संज्ञा दिली जाते. अशा रीतीने नैसर्गिक गतीमध्ये प्रयत्नाने बदल करणे म्हणजे प्राणायाम होय. प्राणायामाच्या नियमित अभ्यासाने मनाची चंचलता कमी होऊन ते स्थिर होते आणि एकाग्रता वाढते.

    मानवी जीवनात योगाभ्यासाचे महत्त्व अनन्यसाधारण आहे. योगाभ्यासामुळे मानवी जीवनात शारीरिक, मानसिक आणि आध्यात्मिक पातळीवर अनेक सकारात्मक बदल घडून येण्यास मदत होते. त्यामुळे लहानांपासून मोठ्यांपर्यंत सर्वांनी आपल्या दिनचर्येत योगाभ्यासाचा अंतर्भाव करावा.

image: yogdin.jpg
uploadDate: 2022/06/21
tags:
  - Patanjali
  - Pranayam
  - Yogasan
  - International Yoga Day
---
