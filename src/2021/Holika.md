---
englishTitle: Holika Dahan
title: होळी पौर्णिमा
subtitle: हुताशनी पौर्णिमा, होलिका दहन
short:
    होलिका दहनासाठी मुख्यकाल हा प्रदोषकाल (म्हणजे सूर्यास्तानंतर अंदाजे अडीच तासाचा अवधी) असल्याने सूर्यास्तानंतर परंपरेप्रमाणे सायंकाळी होळी पेटवून पूजा करावी. होलिकेस प्रदक्षिणा घालून एकदा शंखध्वनि करावा. नारळ भाजून प्रसाद घ्यावा. घरात त्रास देणाऱ्या जीवकीटकांच्या कणकेच्या आकृत्या करून त्या होळीत टाकण्याची चाल अनेक ठिकाणी आहे. त्यामुळे ते जीवाणू नष्ट होतात अशी मान्यता आहे.
long:
    देवालयासमोर अथवा मोकळ्या मैदानात सार्वजनिक किंवा सोयीस्कर ठिकाणची जागा सूर्यास्त समयी झाडून व पाणी मारुन स्वच्छ करून मधोमध माड, पोफळ, एरंड, ऊस उभा रोवून त्याच्याभोवती लाकडे, गोवऱ्या गोल रचून ‘होलिकायै नमः।‘ अशा नाममंत्राने पूजा करून त्या राशीला पेटविले जाते. तिच्याभोवती नाचत पालथ्या हाताने शंखध्वनि (बोंब मारावी) करावा. यामुळे मनातील दुष्ट प्रवृत्ति शांत होतात नंतर दुसऱ्या दिवशी सकाळी स्नान करून सर्व दुष्ट फलांचा नाश होण्याकरिता पुढील श्लोक म्हणून होळीच्या राखेला वंदन करावे म्हणजे त्याला अधि व व्याधींची पीड़ा होत नाही. अधि म्हणजे मानसिक व्यथा, चिंता तर व्याधी म्हणजे रोग.
    
    वदितासि सुरेंद्रेण ब्रह्मणा शंकरेण च । अतस्त्वं पाहि नो देवि भते भूतिप्रदा भव ।।
    
    अर्थ – इंद, ब्रह्मदेव, शंकर यांनी तुला वंदन केले आहे. म्हणून हे देवी तू आमचे रक्षण करून आम्हाला ऐश्वर्य दे.

    सूर्याभोवतीच्या पृथ्वीच्या परिभ्रमणाने ऋतु होतात. ऋतु होण्यास मुख्यतः सूर्य कारण आहे. विषुववृत्तावर सूर्य आला की दिवस व रात्र ही १२-१२ तासांची होतात. हा दिवस 21 मार्चचा असतो साधारणपणे 21 मार्चच्या आसपास होळीचा दिवस येतो. विषुवृत्तावर सूर्य आला की, वसंत ऋतु सुरु होता व उष्णता वाढू लागते. उष्णता वाढली की, जमीन तापते, हवेचा जमिनीलगतचा थर तापतो. होलीकेमुळे जमिनी लगतचे तापमान वाढून कमी दाबाचा पट्टा निर्माण होऊन पावसाळ्यात चांगला पाऊस पडण्यास मदत होते असे जाणकारांचे मत आहे. योग्य वेळी पेटविलेल्या होलीकेचा धूर आकाशात कोणत्या दिशेने जातो यावरून गावोगावीचे शेतकरी पुढील पावसाचा अंदाज बांधित असत.

    उत्तर भारतामध्ये होलिका दहनाच्या दुसऱ्या दिवशी रंगोत्सव साजरा केला जातो.

    पौराणिक कथा

    हिरण्यकश्यपूच्या बहिणीला होलिकेला अग्नी जाळू शकणार नाही असा वर होता. म्हणून हिरण्यकश्यपूने होलिकेला प्रल्हादास मांडीवर घेऊन होळीवर बसण्यास सांगितले. कारण प्रल्हाद मरेल व ती जिवंत राहील. पण झाले उलटे होलीका मरण पावली व प्रल्हाद जिवंत राहिला. ही घटना फाल्गुन पौर्णिमेला घडली. म्हणून या दिवशी सर्वत्र होळ्या पेटवून आनंद व्यक्त करतात. शिवांनी मदनाला जाळले तोही दिवस हाच होता. मदन दहनाच्या आठवणीसाठी म्हणून होळी पेटवतात. तसेच ढुंढा नावाची राक्षसी होती. ती लहान मुलांना त्रास देत असे. तिला हाकलून देण्याचे सर्व प्रयत्न निष्फळ ठरले. तेव्हा लोकांनी बीभत्स शिव्या दिला. तेव्हा ती निघून गेली.    

image: Holika.jpg
uploadDate: 2022/03/17
tags:
  - Holika
  - Holi Paurnima
  - Hutashani
  - होळी
---
