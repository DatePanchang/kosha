---
englishTitle: Amalaki Ekadashi
title: आमलकी एकादशी
subtitle: फाल्गुन शु. एकादशी
short:
    एकादशी - प्रत्येक मासातील शुक्ल व कृष्ण पक्षातील ११वी तिथी. हिला हरिदिनी असेही म्हणतात. ही विष्णूची तिथी मानलेली आहे. या दिवशी उपवास करून दुसन्या दिवशी त्याची पारणा करतात. फाल्गुन शुक्ल एकादशीलाच ‘आमलकी एकादशी’ म्हणतात. या दिवशी पुष्य नक्षत्र असेल तर ते अधिक श्रेष्ठ समजले जाते. आमलक म्हणजे आवळा. आवळ्याला शास्त्रामध्ये श्रेष्ठ स्थान आहे. असे मानले जाते कि भगवान विष्णूंनी जेव्हा या सृष्टीची रचना करण्यासाठी ब्रह्मदेवाला जन्म दिला त्याच वेळी आवळ्याच्या वृक्षाला पण जन्म दिला. आवळ्याच्या वृक्षाच्या प्रत्येक भागात ईश्वराचा अंश आहे असे मानले जाते. या एकादशीच्या व्रताने सर्व व्याधींचा नाश होतो असे मानले जाते.
long:
    आमलकी एकादशीचे दिवशी उपवास करून आवळीच्या झाडाखाली विष्णु-लक्ष्मींची पूजा करतात. या व्रताची कथा अशी – एके दिवशी देव आवळीच्या झाडाखाली गेले असता विष्णूने आकाशवाणीद्वारे त्यांना आवळीचे महात्म्य ऐकविले. ते ऐकून देवांनी फाल्गुन शुक्ल एकादशीच्या दिवशी आमलकी व्रत केले व ते महत्पदाला पोचले. म्हणून या दिवशी आवळीच्या झाडापाशी बसून ईशपूजा करावी. रात्री जागर करून दुस-या दिवशी पारणे करावे. या व्रताने आरोग्यप्राप्ती होते.

    एकादशी तिथी विषयी माहिती -

    एकादशीत स्मार्त व भागवत असे दोन संप्रदाय आहेत. त्या त्या संप्रदायांचे व्रता संदर्भात स्वतंत्र नियम आहेत त्या नियमांनुसार काही वेळेस एकादशी व्रत दोन वेगवेगळ्या दिवशी केले जाते अशा वेळी पंचांगात पहिल्या दिवशी स्मार्त व दुसऱ्या दिवशी भागवत असे लिहिलेले असते. स्मार्त ही पूर्व दिवशी येते व भागवत दुसऱ्या दिवशी येते. भागवत एकादशी नेहमी द्वादशीविद्ध (द्वादशीयुक्त) असते. वैष्णव लोक भागवत एकादशी करतात.

    मध्ययुगात शूलपाणीने (इ. स. १३७५ - १४६०) एकादशी विवेक व रघुनंदनाने (इ. स. १६ वे शतक) एकादशीतत्त्व हे ग्रंथ केवळ एकादशीवर लिहिलेले आहेत. या व्यतिरिक्त व्रतराज व कालतत्त्वविवेचन या ग्रंथांत शेकडो पाने एकादशीच्या विवेचनाची आहेत.

    प्रत्येक मासात दोन, याप्रमाणे वर्षाच्या २४ एकादशी येतात. त्यांची नावे पुढीलप्रमाणे -
    शुक्लपक्ष - (चैत्रापासून) कामदा, मोहिनी, निर्जला, शयनी, पुत्रदा, परिवर्तिनी, पाशांकुशा, प्रबोधिनी, मोक्षदा, पुत्रदा (प्रजावर्धिनी), जया (जयदा) व आमलकी.
    
    कृष्णपक्ष - (चैत्रापासून) वरूथिनी, अपरा, योगिनी, कामिका, अजा, इंदिरा, रमा,  उत्पत्ति (फलदा), सफला, षट्तिला व विजया, पापमोचनी
    
    अधिक मासातील दोन्ही एकादशींना कमला एकादशी असे नांव आहे.
    

image: Amalaki.jpg
uploadDate: 2022/03/14
tags:
  - Ekadashi
  - Vari
  - Pandharpur
  - Vithoba
---
