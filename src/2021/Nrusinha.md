---
englishTitle: Nrusinha Jayanti
title: श्रीनृसिंह जयंती
subtitle: वैशाख शुक्ल चतुर्दशी
short:
    भगवान विष्णूच्या दशावतारांपैकी चौथा अवतार, वैशाख शुद्ध चतुर्दशीच्या दिवशी हिरण्यकश्यपूच्या नाशासाठी देवांच्या विनंतीवरून विष्णूने हा अवतार घेतला. या अवताराचे रूप अग्नी पुराणात पुढीलप्रमाणे वर्णिले आहे - 
    
    सिंहस्य कृत्वा वदनं मुरारिः सदा करालं च सुरक्तनेत्रम् ।
    
    अर्धं वपुर्वै मनुजस्य कृत्वा ययौ सभां दैत्यपतेः पुरस्तात् ।।
    
    अर्थ - विष्णूने सिंहाचे विक्राळ मुख धारण केले. त्याचे डोळे लालभडक होते. त्याचे अर्धे शरीर मानवाचे होते. असे रूप घेऊन तो दैत्यराजाच्या दरबारात गेला.

long:
    विष्णूला हा अवतार का घ्यावा लागला, याबद्दल भागवत पुराणात एक कथा दिलेली आहे, ती अशी -
    
    हिरण्यकश्यपू नामक दैत्याने हजारो वर्षे तप करून ब्रह्मदेवाला संतुष्ट केले व त्याच्याकडे मला दिवसा किंवा रात्री, कोणत्याही मनुष्य अथवा प्राण्याकडून आणि कोणत्याही शस्त्राने मरण येऊ नये असा वर मागून घेतला. हा वर मिळाल्यावर हिरण्यकश्यपू उन्मत्त झाला आणि देव, ऋषी व ब्राह्मण यांना त्रास देऊ लागला. त्याचा पुत्र प्रल्हाद हा विष्णूचा भक्त होता. म्हणून तो त्या पुत्राचाही छळ करू लागला. एक दिवस हिरण्यकश्यपूने प्रल्हादाला विचारले, की तुझा विष्णू या दगडी खांबात आहे का ?" त्यावर प्रल्हादाने 'होय' असे उत्तर दिले, त्याबरोबर हिरण्यकश्यपूने त्या खांबाला लाथ मारली. त्याक्षणी खांबातून विष्णू नरसिंहरूपाने प्रकट झाला आणि त्याने हिरण्यकश्यपूला आपल्या तीक्ष्ण नखांनी फाडून मारून टाकले.
    
    ती वेळ सूर्यास्ताची होती म्हणजे दिवस किंवा रात्र नव्हती, नरसिंह हा अर्धा पशु व अर्धा मनुष्य रुपात होता आणि त्याने कोणते ही शस्त्र न वापरता आपल्या नखांनी वध केला त्यामुळे ब्रह्मदेवाने दिलेल्या वराचे देखील महत्त्व राहीले व हिरण्यकश्यपूचा वध देखील झाला. हा दिवस वैशाख शुद्ध चतुर्दशीचा होता त्यामुळे या दिवशी नृसिंह जयंती साजरी करतात. लक्ष्मी - नरसिंह हे काही घराण्यांचे कुलदैवत आहे. नरसिंह हे विजयनगरच्या राजवंशाचे कुलदैवत होते. अनेकांकडे वैशाख शुक्ल षष्ठीपासून जयंतीपर्यंत नृसिंहाचे नवरात्र केले जाते.
    
    नृसिंह जयंतीव्रत - हे व्रत वैशाख शुक्ल चतुर्दशीला करतात. ‘नृसिंह देवदेवेश तव जन्मदिने शुभे । उपवासं करिष्यामि सर्वभोगविवर्जितः ।।’ या मंत्राने संकल्प सोडून स्नान करून ब्रह्मचर्य पाळावे आणि उपवास करावा. संध्याकाळी चौरंगावर अष्टदल काढून त्यावर नृसिंह आणि लक्ष्मी यांच्या सुवर्णप्रतिमा प्राणप्रतिष्ठापूर्वक स्थापन करून त्यांची षोडशोपचारपूर्वक पूजा करावी. रात्री गायनवादन, पुराणश्रवण, हरिकीर्तन, जागरण करावे. दुसरे दिवशी ब्राह्मणभोजन घालून परिवारासह स्वतः भोजन करावे.
    
    वज्रनखाय विद्महे तीक्ष्णदंष्ट्राय धीमहि । तन्नो नारसिंहः प्रचोदयात् ॥ तैत्तिरीय आरण्यक (१०.१)

image: Nrusinvha.jpg
uploadDate: 2022/05/14
tags:
  - Narsinha
  - Nrusinvha
  - Nrusinvha Navaratra
  - Vishnu
  - Pralhad
---
