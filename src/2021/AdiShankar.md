---
englishTitle: Shree Aadya Shankaracharya
title: श्री आद्य शंकराचार्य जयंती
subtitle: ब्रह्म सत्यं जगन्मिथ्या जीवो ब्रह्मैव नापरः।
short:
    आद्य शंकराचार्य हे एक महान यति, ग्रंथकार, अद्वैत मताचे प्रचारक, स्तोत्रकार आणि धर्मसाम्राज्याचे संस्थापक होत. आचार्य म्हणजे भारतवर्षात होऊन गेलेली एक दिव्य विभूती आहे. आचार्य होऊन गेल्याला सुमारे बाराशे वर्षांचा काळ लोटला आहे, पण अजूनही त्यांचे कार्य तितकेच प्रेरणादायी आहे आणि ते असेच चिरंतन राहणार आहे.
long:
    वैदिक धर्माच्या इतिहासात आचार्य हे एका नवीन युगाचे प्रवर्तक ठरले आहेत. भगवत्पूज्यपाद श्रीशंकराचार्यांनी वैदिक धर्मावरचे आघात परतवून लावले, धर्मातल्या विकृती दूर केल्या, धर्माला आलेली मरगळ दूर केली आणि ९९.९९ % लोकांना आचारप्रधान वैदिकधर्मच सहजसाध्य आहे व त्यातूनच शिकत शिकत तत्त्वज्ञानाकडे जावयाचे आहे म्हणून आचारप्रधान व अद्वैतप्रधान अशा वैदिक धर्माचा सर्वत्र प्रचार करून त्याची पुनःस्थापना केली. या लोकोत्तर कृतीने शंकराचार्य हे जगद्गुरू ठरले.

    आचार्यांचे जीवन अनेक असामान्य गुणांनी समृद्ध होते. त्यांच्या संपर्कात ज्या ज्या व्यक्ती आल्या, त्या सर्वांशी त्यांचे संबंध निरंतर राहिले. आचार्यांची मातृभक्ती उत्कट होती. शिष्यांवर त्यांचे अपार प्रेम होते. आपल्या प्रतिस्पर्ध्यांविषयी ही त्यांच्या मनात क्षमाशीलता होती. त्यांची मानसिक शक्ती, धारणाशक्ती अत्यंत तीव्र होती. त्यांनी प्रचंड ग्रंथरचना तर केलीच शिवाय देशाच्या कोनाकोपऱ्यात संचार करून वैदिक धर्माची ध्वजा उभारली. आचार्यांनी पांडित्य आणि तर्क यांच्या बळावर विरोधी मते मोडून काढली, श्रेष्ठ मीमांसक मंडनमिश्र यांच्याशी केलेला शास्त्रार्थ तर सर्वश्रुतच आहे मुख्य म्हणजे या शास्त्रार्थाकरिता परीक्षकाचे काम मंडनमिश्र यांच्या पत्नी विदुषी अंबा हिने केले होते, तीही शास्त्रनिष्णात होती. त्यामुळे ती शारदा व भारती या नावांनी ओळखली जात असे. हळू हळू करीत आचार्यांनी सगळी तीर्थक्षेत्रे वैदिक धर्माच्या कक्षेत आणली. ज्या वैदिक धर्माची त्यांनी पुनःप्रतिष्ठा केली, तो वैदिक धर्म पुढेही देशात टिकून राहायला हवा त्यासाठी सतत आणि शास्त्रशुद्ध प्रचाराची गरज होती. त्या कार्यासाठी त्यांनी भारताच्या चारही दिशांना चार धर्मपीठे तर स्थापली शिवाय धर्मजागृती कायम ठेवण्यासाठी यतींचा एक संघही स्थापन केला.

    आचार्यांनी जो अद्वैत सिद्धान्त प्रस्थापित केला, त्याचा मूलमंत्र असा ब्रह्म सत्यं जगन्मिथ्या जीवो ब्रह्मैव नापरः।
    
    अर्थ – १) ब्रह्म हेच सत्य म्हणजे अंतिम तत्त्व आहे. २) जगत् मिथ्या म्हणजे भ्रमात्मक आहे. ३) जीव हा ब्रह्मच आहे व ४) जीव ब्रह्माहून कोणत्याही प्रकारे भिन्न नाही. हे चार सिद्धान्त म्हणजे अद्वैतवादाची आधारशिला आहे.

    वैदिक धर्माचा प्रचार प्रसार करीत असताना आणि विरोधी मतांचे खंडन करीत असताना आचार्यांनी प्रचंड ग्रंथसंपदेची देखील रचना केली. आचार्यांच्या रचनेत पांडित्य आणि कवित्व यांचा सुरेख संगम पाहावयास मिळतो. आचार्यांची कविता ही संस्कृत साहित्याला मिळालेली अमोल देणगी आहे.

    ग्रंथसंपदा
    
    आचार्यांनी आपल्या अद्वैत सिद्धान्ताच्या प्रस्थापनेसाठी अनेक ग्रंथ रचले. त्यांच्या नावावर दोनशेहून अधिक ग्रंथांची नोंद आहे. पण एवढे ग्रंथ एका आचार्यांनी निर्माण केले असतील हे मान्य करणे कठिण आहे. आचार्यांच्या नंतर शांकर पीठावर अधिष्ठित झालेल्या अनेक विद्वान आचार्यांनी पुष्कळ ग्रंथरचना केली असून, ती आद्य शंकराचार्यांच्या सिद्धान्ताला अनुसरूनच आहे. हे सगळे आचार्य स्वतःला शंकराचार्यच म्हणवून घेतात. यामुळे ही सारी ग्रंथरचना मूळ आचार्यांच्या नावावरच जमा झाली आहे. त्यामुळे आचार्यांचे ग्रंथ कोणते आणि इतरांचे कोणते, हे ठरविणे अवघड झाले आहे. आचार्य आपल्या प्रत्येक ग्रंथाच्या पुष्पिकेत गोविंदभगवत्पाद यतींचा शिष्य शंकर अशी नाममुद्रा ठसवितात. पण त्यावरूनही आचार्यकृत ग्रंथांचा निर्णय ठरवणे अशक्य झाले आहे. कारण इतर आचार्य ही आपली गुरुपरंपरा न सांगता आचार्यांचीच नाममुद्रा वापरतात. ग्रंथकार आपल्या विवेचनाच्या ओघात स्वतः दुसरे काही ग्रंथ निर्माण केलेले असल्यास त्यांची नावे घेतो. पण आचार्यांनी तसे कुठेच केले नाही. त्यामुळे तेही साधन उपलब्ध होऊ शकत नाही. संशोधकांनी आद्य शंकरा चार्यांचे म्हणून जे ग्रंथ निश्चित केले, त्यांची नावे अशी – 

    प्रस्थानत्रयीवरची भाष्ये

    प्रस्थान शब्दाचा अर्थ गमन असा होतो. पण इथे त्याचा अर्थ मार्ग असा लक्षणेने घेतलेला आहे. वेदान्ताची तीन प्रस्थाने म्हणजे तीन मार्ग आहेत- (१) श्रुति अर्थात् उपनिषदे. (२) स्मृति अर्थात् गीता (३) सूत्रे अर्थात् ब्रह्मसूत्रे. या तीन स्थानांतून यात्रा किंवा गमन केल्याने अध्यात्माचा यात्रेकरू शेवटी परब्रह्मापर्यंत जाऊन पोचतो. वरील तीन्ही ग्रंथ ब्रह्माकडे म्हणजे सत्याकडे नेणारे आहेत.

    ब्रह्मसूत्रभाष्य

    ही आचार्यांची सर्वांगसुंदर आणि प्रगल्भ अशी रचना आहे. ब्रह्मसूत्रे ही अत्यंत अल्पाक्षरी असल्यामुळे, एखाद्या भाष्याच्या / टीकेच्या मदतीवाचून त्यांचा अर्थ समजणे अत्यंत कठिण होते. आचार्यांनी ती सरळ, सुबोध व प्रौढ भाषेत विशद करून त्यांच्या ज्ञानाचा मार्ग सोपा केला. वाचस्पति मिश्रांसारख्या प्रकांड दार्शनिकाने ब्रह्मसूत्रभाष्याला प्रसन्न, गंभीर आणि गंगाजलाप्रमाणे पवित्र अशा शब्दांत गौरवले आहे. (भामती-मंगलश्लोक.)

    उपनिषद्भाष्ये

    आचार्यांनी पुढील १२ उपनिषदांवर भाष्ये लिहिली १) ईश २) केन ३) कठ ४) प्रश्न ५) मुंडक ६) मांडुक्य ७) तैत्तिरीय ८) ऐतरेय ९) छांदोग्य १०) बृहदारण्यक ११) श्वेताश्वतर व १२) नृसिंह तापिनी.

    गीताभाष्य

    आचार्यांचे गीताभाष्य गीतेच्या दुसऱ्या अध्यायाच्या ११ व्या श्लोकापासून सुरू होते. प्रारंभी त्यांनी आपल्या भाष्याचा दृष्टिकोन चांगल्या प्रकारे समजावून सांगितला आहे. या ग्रंथात पूर्वीच्या टीकाकारांचे खंडन केलेले आहे.

    स्तोत्रे

    आचार्यांनी अनेक देवतांच्या स्तुतिपर अशी कित्येक स्तोत्रे रचली आहेत. ते अद्वैतवादी होते, पण व्यवहाराच्या भूमिकेवर ते नाना देवतांच्या उपासनेची सार्थकता मानीत होते. निर्गुणाच्या उपलब्धीसाठी सगुणाची उपासना हे प्रबल साधन आहे आणि जोवर एखादा साधक सगुण ईश्वराची उपासना करीत नाही, तोवर त्याला निर्गुण ब्रह्माची प्राप्ती होणार नाही, असे ते मानीत. ते स्वतः लोकसंग्रहार्थ सगुणोपासनेचा अवलंब करीत. त्यांनी शिव, विष्णू, देवी, गणेश, इ. देवतांची सुंदर भावपूर्ण स्तोत्रे रचली आहेत. आचार्यांसारख्या तत्त्वज्ञाने, दार्शनिकाने इतकी ललित कोमल, भावमधुर व रसार्द्र स्तोत्रे निर्माण करावी ही घटना आश्चर्यजनक वाटते. संशोधकांनी पुढील स्तोत्रे ही आचार्यकृत असल्याचे ठरविले आहे.

    आनंदलहरी - हे भगवती देवीच्या वर्णनपर स्तोत्र आहे. त्यात शिखरिणी वृत्ताचे वीस श्लोक आहेत. या स्तोत्रावर ३० टीका उपलब्ध असून, त्यांतली एक स्वतः आचार्यांनीच लिहिली आहे. देवीची ही स्तुती रसिकजनांना आनंदप्रद ठरली आहे.

    दक्षिणामूर्ती स्तोत्र - हे शार्दूलविक्रीडितात असून, याच्यावरही अनेक आचार्यांच्या टीका आहेत. या स्तोत्रात वेदान्त प्रतिपादना बरोबरच तांत्रिक उपासनेचेही काही पारिभाषिक शब्द आले आहेत. आचार्यांची तंत्रविषयक मते समजून घेण्यासाठी हे स्तोत्र उपयुक्त ठरते.

    चर्पटपंजरी - हे १७ श्लोकांचे स्तोत्र अत्यंत नादमधुर असून, त्याचा आरंभ 'भज गोविन्दं भज गोविन्दं' असा होतो. यात वैराग्याचा उपदेश केलेला आहे.
    
    हरिमीडे स्तोत्र – हरिमीडे म्हणजे हरिस्तुति, या स्तोत्रात विष्णूची प्रशंसा असून, वेदान्ताच्या अभ्यासकांसाठी हे स्तोत्र म्हणजे पर्वणीच आहे.

    शिवभुजंगप्रयात - या स्तोत्रात भुजंगप्रयात वृत्तामध्ये चौदा श्लोक आहेत. शंकरदिग्विजयात असे सांगितले आहे, की आचार्यांनी आपल्या मातेच्या अंतकाळी या स्तोत्राने शिवाला आळवले आणि शिवाने प्रसन्न होऊन आचार्यांच्या मातेसाठी शिवदूत पाठवले.

    सौंदर्यलहरी - हे एक काव्यदृष्ट्या सरस, प्रौढ व रहस्यपूर्ण असे स्तोत्र आहे. तसेच हे एक शतककाव्य आहे. सर्व संस्कृत स्तोत्र साहित्याचा मुकुटमणी शोभेल असे हे अनुपम स्तोत्र आहे.

    प्रकरणग्रंथ

    आचार्यांनी वेदान्ताच्या प्रतिपादनासाठी अन्य काही छोटे मोठे ग्रंथ लिहिले आहेत, त्यांना प्रकरणग्रंथ म्हणतात. यात मोक्षसिद्धीला साधनभूत असलेल्या शम, दम आदीचे विवेचन असून, अद्वैताच्या मूलभूत सिद्धान्ताचे ही वर्णन आहे. आचार्यांची प्रस्थानत्रयीवरची भाष्ये शास्त्रीय चर्चेने समृद्ध, पण तर्ककठोर आहेत. ती केवळ विद्वानांचीच वस्तू आहे. आचार्यांना विद्वानांचे समाधान करून त्यांना आपल्या मताकडे वळवायचे होते, त्याबरोबरच अद्वैत वेदान्त सामान्य लोकांनाही सुगम करून सांगायचा होता. त्यासाठीच त्यांनी प्रकरणग्रंथ रचण्याचे परिश्रम घेतले. त्यांतील काही महत्त्वाचे प्रकरणग्रंथ असे

    १) अद्वैत पंचरत्न - यात फक्त ५ श्लोक असून, प्रत्येक श्लोकाच्या अंती ' शिवोऽहम् ' असे शब्द आहेत.

    २) अद्वैतानुभूति - यात ८४ श्लोक असून, अद्वैत तत्त्वाचे विवरण यात केलेले आहे.
    
    ३) अनात्मश्रीविगर्हण - आत्मतत्त्वाचा साक्षात्कार करून न घेता किवा त्या मार्गालाही न जाता केवळ विषयसुखात लोळणाऱ्या लोकांची यात निर्भर्त्सना केली आहे.

    ४) उपदेशसाहस्री - या नावाचे दोन ग्रंथ आहेत. एक गद्य आणि दुसरा पद्यमय आहे. पद्यमय प्रबंधात वेदान्तातल्या नाना विषयांवर १३ प्रकरणे आहेत.

    ५) धन्याष्टक - यात ब्रह्मज्ञानाने धन्य झालेल्या पुरुषांच्या दृष्टीचे रमणीय वर्णन आहे.

    ६) विवेकचूडामणि – हा अद्वैतमत मांडणारा एक व्यापक ग्रंथ आहे. या ग्रंथात लहानमोठे ५८१ श्लोक आहेत. यात नाना सुंदर दृष्टान्तांनी वेदान्ततत्त्वे उलगडून दाखवली आहेत. या ग्रंथाची भाषाशैली प्रसन्न आहे.

    इ. स. च्या ७ - ८ व्या शतकात, प्रवासाची दळणवळणाची मर्यादित साधने असताना अत्यंत प्रतिकूल परिस्थितीमध्ये वयाच्या अवघ्या ३२ वर्षांमध्ये जगद्गुरु आद्य शंकराचार्यांनी हे एवढे प्रचंड आणि महनीय कार्य पुरे केले, हे तर जगातले एक महदाश्चर्यच मानावयास हवे. समस्त हिंदूधर्मीय, वेदांताचे अभ्यासक आचार्यांना शंकराचा अवतार मानून त्यांच्यापुढे नतमस्तक होतात. अशा या अलौकिक विभूतीची आज जयंती आहे.

image: Shankaracharya.jpg
uploadDate: 2022/05/06
tags:
  - Shankaracharya
  - Shankar Bhaashya
  - Hindu
  - Advait
  - Adwait Siddhaanta
---
